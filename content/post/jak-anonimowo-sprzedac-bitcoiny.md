---
title: "Jak anonimowo sprzedać bitcoiny?"
date: 2021-02-20
draft: false
tags:
  - bitcoin
---

<p style="text-align: center;"><span style="color: #f03838;">artykuł wolny od linków afiliacyjnych</span></p>

# TL;DR

Najpierw sprawdź **[czy i kiedy](/kiedy-sprzedac-bitcoiny)** sprzedać bitcoiny.
Anonimowa sprzedaż ma na celu ochronę prywatności Twoich finansów ale nie zwalnia z obowiązku zapłaty podatków.

## Obowiązek zapłaty podatków

Niezależnie od sposobu sprzedaży bitcoinów, istnieje obowiązek rozliczenia i zapłaty podatków.

Według stanu z lutego 2021 roku, dla osób fizycznych będzie to 19% podatku dochodowego, rozliczane w PIT-38 do 30 kwietnia następnego roku.
Przy większych przychodach dodatkowo należna może być "[danina solidarnościowa](https://poradnikprzedsiebiorcy.pl/-danina-solidarnosciowa-dla-kogo-od-kiedy-jak-udokumentowac)" w wysokości 4%.
Warto zatem upewnić się, czy suma Twoich dochodów ze wszystkich źródeł po sprzedaży bitcoinów nie przekroczy progu "solidarnościowego".
Niezłym opracowaniem jest e-book "[Podatki od kryptowalut. Poradnik praktyczny](https://sklep.msztax.pl/produkt/e-book-podatki-od-kryptowalut-poradnik-praktyczny/)" (link nie jest afiliacyjny).

Weź pod uwagę, że Urząd Skarbowy oraz większość służb ma zupełnie swobodny dostęp do Twoich rachunków bankowych (i podobnych),
w tym również w innych krajach UE. Tajemnica bankowa nie istnieje.

Jeśli zatem kusi Cię niezapłacenie podatków, przemyśl to ponownie, żeby nie narobić sobie problemów.

## Względna anonimowość

Nie będziemy silili się na anonimowość "absolutną". Jest to mało realne i nie do końca potrzebne.

Według stanu na luty 2021, Bitcoin jest w Polsce całkowicie legalny,
czego najlepszym dowodem jest oficjalne opodatkowanie i dedykowana rubryka w PIT-38.

Chodzi raczej o to, żeby w maksymalnym stopniu chronić prywatność finansów osobistych.

Taką **względną** anonimowość mamy na myśli w tym artykule.

## Bitomaty i fizyczne kantory

W Polsce najwygodniejszym sposobem anonimowej sprzedaży bitcoinów jest skorzystanie z bitomatów lub fizycznych kantorów kryptowalutowych.

#### Jakie mamy w Polsce bitomaty i fizyczne kantory?

Bitomaty:

* [Shitcoins.Club](https://shitcoins.club/) 
* [FlyingAtom](https://flyingatom.com/bankomaty-bitcoin/)

Kantory:

* [Quark](https://bitcoinwarszawa.pl/)
* [FlyingAtom](https://flyingatom.com/wymiana-btc/)

#### Bitomat czy kantor, co lepsze?

Dla małych kwot (1 - 30 tysięcy PLN) najlepszym sposobem wydają się miejskie bitomaty.
Dla większych kwot (10 - 60 tysięcy PLN) najlepszym sposobem mogą być fizyczne kantory.
W skrócie, maszyny dają poczucie większej prywatności ale są bardziej zawodne i najczęściej mają mniej gotówki na stanie.
W biurach jest więcej gotówki i pracownicy, którzy pomogą rozwiązać ewentualne problemy.

#### Ile maksymalnie można sprzedać?

Według stanu na luty 2021, bez weryfikacji tożsamości można sprzedać maksymalnie do 60 tysięcy złotych jednorazowo.
Wynika to w przybliżeniu z europejskich progów AML, wynoszących w tym scenariuszu 15 tysięcy Euro.
Każdorazowo zweryfikuj tę informację u źródła - progi mogą się zmienić w każdej chwili.

#### Jak wygląda procedura?

Bez wychodzenia z domu na stronie internetowej bitomatu wpłacasz bitcoiny i czekasz na jedno potwierdzenie sieci.
Otrzymujesz kod odbioru gotówki, z którym udajesz się do bitomatu. Na podstawie kodu wypłacasz gotówkę.

## Wszystkie rzeczy, które pójdą nie tak

#### Porady okażą się nieaktualne

W świecie Bitcoina porady praktyczne - w tym również zawarte na tej stronie - szybko się deaktualizują.

Mitygacja: każdorazowo zweryfikuj, czy firmy odpowiedzialne za bitomaty i kantory nadal działają i nadal cieszą się dobrą opinią.
Można to zrobić np. czytając dedykowane wątki na Polskim Forum Bitcoin - [bitomaty](https://forum.bitcoin.pl/viewforum.php?f=100)
i [kantory](https://forum.bitcoin.pl/viewforum.php?f=99).
Zwróć uwagę na daty wpisów.

#### Twój adres IP zostanie zalogowany na stronach bitomatów i kantorów

To może nie koniec świata ale lepiej dmuchać na zimne i nie wiązać swojego adresu IP ze sprzedażą bitomatową w określonym momencie.

Mitygacja: jako minimum **na stałe** korzystaj z zagranicznego VPN-a. Doraźnie korzystaj z przeglądarki Tor Browser.

#### Telefoniczne umówienie się w kantorze zdradzi tożsamość

Twój polski numeru telefonu jest praktycznie jednoznaczny z imieniem i nazwiskiem. Dzwoniąc do kantoru,
zostawiasz jednoznaczny ślad w billingu i w kantorze, na temat Twojej wizyty.

Niestety, na wizyty w kantorach generalnie trzeba się umawiać, możesz też potrzebować zadzwonić z innych przyczyn 
(weryfikacja bieżących warunków czy reklamacja).

Mitygacja: dzwoń z VOIP (telefonii internetowej), która odbiorcy przedstawia się jako **ukryty numer**.
W tym zastosowaniu np. Skype sprawdza się dobrze. Po doładowaniu, można z niego dzwonić na zwykłe numery.
Opcjonalnie można iść jeszcze dalej i samo konto Skype'a założyć anonimowo, płacąc [voucherem kupionym za bitcoiny](https://www.bitrefill.com/buy/skype-usd-international/?hl=en).

#### Twój smartphone ujawni wizytę w bitomacie, kantorze

Operator GSM zna Twoją precyzyjną (nawet do kilku metrów) lokalizację i ma obowiązek logowania jej.
Naturalnie pełny dostęp do tych danych mają wszelkie służby. Dane będą trzymane praktycznie bezterminowo.
Lokalizacja obliczana jest w procesie triangulacji sygnału względem pobliskich BTS-ów.

Niezależnie od powyższego, Google/Apple oraz niektóre zainstalowane aplikacje znają Twoją precyzyjną lokalizację na podstawie GPS oraz mapy sieci WiFi.

Mitygacja: nie bierz ze sobą smartphona.

Do wypłaty z bitomatów wystarczy kod autoryzacyjny, który otrzymujesz po wpłacie bitcoinów z zacisza swojego domu.

Przy sprzedaży na bieżąco w kantorze, możesz wziąć laptopa i poprosić o dostęp do WiFi. Pamiętaj o VPN.

#### Zostaniesz sfilmowany kamerami bitomatu i przemysłowymi HD

Praktycznie wszystkie bitomaty i kantory mieszczą się w dobrze okamerowanych punktach,
żeby nie były okradane. Same bitomaty mają dodatkowo swoje kamery, m.in. do skanowania kodów QR.

Mitygacja: przestrzegaj zaleceń sanitarnych - noś maseczkę. Im tańsza i bardziej popularna, tym lepiej.

#### Zostaniesz zaskoczony weryfikacją tożsamości nawet przy małej kwocie

Zgodnie z procedurami, operatorzy powinni przeprowadzić weryfikację tożsamości,
jeśli coś wzbudzi ich podejrzenia. Jest to niezależne od kwoty.

Mitygacja: nie noś przyciemnianych okularów i nie maskuj wizerunku w żaden dodatkowy sposób ponad obowiązkową w Polsce maseczkę.
Wyglądaj adekwatnie dla pory roku i warunków atmosferycznych. Zachowuj się swobodnie.
Według opinii użytkowników, na szczęście sytuacje "surprise KYC" należą do rzadkości.

#### Bitomat nie wyda gotówki, zatnie się

Gotówka w bitomacie może się skończyć. Może też wystąpić losowe zacięcie się sprzętu.

Mitygacja: przed wizytą sprawdź ilość gotówki w konkretnym bitomacie na stronie firmy.

Mitygacja: spróbuj kilka razy, upewnij się, że problem jest trwały.
Jeśli tak, na spokojnie spisz godzinę i minutę wystąpienia problemu, ewentualny kod i komunikat błędu na ekranie.
Nie masz smartphona, więc niestety nie zrobisz zdjęcia. Po powrocie do domu zadzwoń do operatora w celu złożenia reklamacji.
Nie stresuj się. Mimo pewnego chaosu i opóźnień, według raportów użytkowników generalnie reklamacje da się zawsze doprowadzić do pomyślnego finału i odebrać gotówkę.

#### Twoja transakcja bitcoinowa potwierdzi się za miesiąc, a do tego czasu firma przestanie istnieć ;)

Jeśli dasz zbyt małą opłatę transakcyjną, Twoja transakcja może nie potwierdzić się tygodniami lub nawet nigdy.

Mitygacja: nie żałuj na opłatę transakcyjną. Chcemy zminimalizować okres, w którym ufamy firmie,
że wypłaci nam gotówkę i nie zniknie z bitcoinami. Celujemy zatem w dziesiątki minut, maksymalnie kilka godzin - a nie tygodnie.
[Zrozum opłaty transakcyjne](/jak-zmniejszyc-oplaty-za-transakcje-bitcoin) i w przypadku sprzedaży bitcoinów celuj w następny blok.
Po potwierdzeniu gnaj do bitomatu.

#### Adres e-mail zdradzi tożsamość

W niektórych scenariuszach sprzedaży będziesz pytany o adres e-mail. Przykładowo we FlyingAtom na ten adres przyjdzie Twój kod autoryzujący.

Mitygacja: dla każdej transakcji sprzedaży załóż jednorazowy, dedykowany adres e-mail.
Nie korzystaj jednak z "burner emails", bo ten adres może być Ci potrzebny wiele dni później.
Załóż prawdziwy, trwały e-mail, na przykład na https://protonmail.com/ - to zajmie tylko moment.

Każda transakcja wymaga osobnego adresu e-mail - w przeciwnym wypadku wszystkie sprzedaże będą powiązane jako należące do jednej osoby.

#### Zapytany w kantorze sam wypaplasz imię i nazwisko

Brak weryfikacji oznacza dokładnie to: brak weryfikacji.
Nie oznacza braku pytań ze strony obsługi kantoru.
W niektórych kantorach rutynowo będziesz pytany o nazwisko przy każdej transakcji. 

Mitygacja: rutynowo podawaj losowe imię i nazwisko, za każdym razem inne. Miej te dane przygotowane,
żeby czuć się swobodnie.

#### Zostaniesz napadnięty po skorzystaniu z kantoru, bitomatu 

Mitygacja: kategorycznie, nigdy nie bierz ze sobą portfela cold storage.

W scenariuszu sprzedaży, do bitomatu w ogóle nie bierzemy portfela bitcoinowego. Środki przesyła się bowiem z góry, z domowego zacisza.
Natomiast w kantorze sprzedawaj bitcoiny z innego portfela, z odliczoną kwotą.

Jeśli miejsce i kwota gotówki tego wymagają, poproś o asystę zaufaną osobę.

Z gotówką obchodź się dyskretnie.

Prawdopodobnie najlepiej wrócić samochodem, zaparkowanym może nie bezpośrednio pod bitomatem/kantorem ale w niedalekiej odległości. 

#### Coś pomylisz, coś pójdzie nie tak

Mitygacja: najpierw sprzedaj zgodnie ze sztuką możliwie niewielką kwotę ale zgodną z dolnymi limitami firmy.

Orientacyjnie, dla bitomatów może to być przykładowo 500 PLN, dla kantorów raczej rzędu 5000 PLN ze względu na bardzo niekorzystny cennik przy drobnych transakcjach.
Naturalnie sprawdź bieżące warunki na stronie firmy. Weź również pod uwagę, że sama transakcja bitcoinowa może kosztować dziesiątki złotych, jeśli ma się potwierdzić szybko, więc nie ma sensu sprzedawać bitcoinów za 100 PLN - te czasy minęły.

W ten sposób przetestujesz zarówno sam bitomat/kantor jak i własne zrozumienie procedury i najlepszych praktyk.

## Checklista i procedura

**Przygotowanie**

`[_]` Załóż anonimowy adres e-mail

`[_]` Załóż semi-anonimowy telefon VOIP

`[_]` Zakup i ustaw na stałe zagranicznego VPN-a

`[_]` Zainstaluj [przeglądarkę Tor](https://torproject.org/)

`[_]` Zweryfikuj aktualne zasady działania bitomatu/kantoru na oficjalnej stronie oraz sprawdź opinie na forum

**Wysyłka środków do bitomatu**

`[_]` Sprawdź czy VPN jest włączony

`[_]` Za pomocą Tor Browser wejdź na stronę bitomatów (najlepiej ze swoich zakładek). Sprawdź czy nie phishing. Wypełnij formularz wymiany zgodnie z instrukcjami na stronie. **Zapisz wyświetlony kod autoryzujący / kod odbioru gotówki**. Ewentualnie, kod pojawi się dopiero po przesłaniu środków.

`[_]` W portfelu bitcoin ustaw RBF oraz "priority" lub podobną opcję hojnej opłaty transakcyjnej. Sprawdź wszystko dwa razy i wyślij środki.

`[_]` Poczekaj aż transakcja się potwierdzi ("confirmed", "1 confirmation"). Będziesz to widział w swoim portfelu, w historii.

**Weź ze sobą do bitomatu**

`[_]` Kod odbioru gotówki

`[_]` Anonimowy adres e-mail dedykowany do tej transakcji

`[_]` Maseczkę

`[_]` Kartkę i długopis

`[_]` Zaufaną asystę jeśli miejsce i kwota według Ciebie tego wymagają

`[_]` **Zostaw w domu smartphona, smartwatcha, i inną elektronikę**

**Inne**

`[_]` W razie potrzeby kontaktu z operatorem, pamiętaj żeby dzwonić ze swojego semi-anonimowego VOIP-a.

`[_]` Jeśi planujesz więcej transakcji, rozłóż je na kolejne dni oraz różne firmy.
      Nie odwiedzaj bitomatu czy kantoru tej samej firmy dwa razy dziennie.

`[_]` Opisz swoje doświadczenia (anonimowo) na forum bitcoin w wątku dedykowanym tematowi. Również te pozytywne!

`[_]` Cypherpunks WIN!
