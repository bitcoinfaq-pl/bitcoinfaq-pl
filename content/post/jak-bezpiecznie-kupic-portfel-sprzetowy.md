---
title: "Jak bezpiecznie kupić portfel sprzętowy?"
date: 2020-12-26
draft: false
tags:
  - bitcoin
---

<p style="text-align: center;"><span style="color: #f03838;">artykuł wolny od linków afiliacyjnych</span></p>

# TL;DR

Kup anonimowo bezpośrednio u producenta. Sprawdź dokładnie stan opakowania i sprzętu, zgodnie z instrukcjami producenta. Pamiętaj, że portfele sprzętowe są najbezpieczniejszym sposobem przechowywania bitcoinów, pomimo teoretycznych ryzyk opisanych poniżej.


# Kupuj anonimowo

Dlaczego to istotne? Bazy danych e-commerce sklepów internetowych wyciekają nagminnie. Spodziewaj się, że wkrótce po zakupie Twój adres zamieszkania zostanie **publicznie** powiązany z faktem trzymania tam portfela sprzętowego, kojarzonego z dużą wartością.

Nie chcesz incentywizować rabunku, wymuszeń, kradzieży ani phishingu. Dlatego nie podawaj żadnych wrażliwych (prawdziwych) danych przy kupnie portfela sprzętowego.

Dodajmy, że nie celujemy tu w anonimowość absolutną. Nie ma takiej potrzeby (przynajmniej dopóki Bitcoin jest legalny).

## Anonimowy adres dostawy

Zamów portfel sprzętowy na adres firmy, jeśli nie masz lepszych opcji pod ręką. Imię lub nazwisko możesz nieznacznie przekręcić tak aby przesyłka wciąż do Ciebie trafiła w ramach biura (np Michał Jankowski -> Marcin Jankowski). Najważniejsze, aby nie był to adres zamieszkania.

Najlepiej jednak korzystać ze skrytek pocztowych. Oprócz Poczty Polskiej w największych miastach skrytki pocztowe oferowane są przez prywatne firmy. Można też poszukać usług re-mailingu, odbioru w punkcie itp.

## Anonimowy e-mail

Załóż trwały ale anonimowy adres e-mail np na https://protonmail.com/ (bezpłatnie). Podobnie jak z fizycznym adresem, nie musimy silić się tu na anonimowość absolutną. Wystarczy aby adres e-mail nie zdradzał tożsamości i był unikalny dla sklepu internetowego. Ta unikalność jest ważna: dla każdego sklepu internetowego - nowy adres e-mail.

Nie polecamy adresów tymczasowych ("burner", "10 minutes"). W razie problemów z dostawą czy reklamacji będziesz potrzebował korespondować z tego adresu e-mail.

## Losowy numer telefonu

Nie musisz podawać prawdziwego telefonu w sklepie internetowym. Telefon ma charakter czysto informacyjny i służy jedynie do celów logistycznych w przypadku nieoczekiwanych problemów. Przesyłka **dojdzie** skutecznie bez niego niemal zawsze. Śmiało podaj losowy numer - on nie jest weryfikowany.


# Sprawdź opakowanie i zabezpieczenia

**Zanim rozpakujesz**, sprawdź dokładnie stan opakowania i zabezpieczeń zgodnie z instrukcjami producenta. 

Dlaczego to istotne? Po drodze ktoś może podmienić lub zmodyfikować urządzenie tak aby później ukraść Twoje bitcoiny.

Producenci portfeli sprzętowych stosują mechanizmy mające utrudnić (niepostrzeżoną) ingerencję w opakowanie i sprzęt. Te mechanizmy wymagają jednak, żeby użytkownik był świadomy i z nich skorzystał, porównując przesyłkę i zachowanie sprzętu z oczekiwanymi. Dla przykładu, najbardziej zaawansowany portfel sprzętowy Coldcard MK3 ma przezroczystą obudowę abyś mógł porównać elektronikę ze zdjęciami producenta. 


# Kupuj bezpośrednio od producenta

Kupuj portfele sprzętowe bezpośrednio na stronie producenta. Nie kupuj u pośredników, nawet "oficjalnych przedstawicieli". Ma to na celu zmniejszenie liczby pośredników, zwłaszcza tych świadomych.


# Zobacz także

[Który portfel sprzętowy wybrać?]({{< ref "ktory-portfel-sprzetowy-wybrac.md" >}} "Który portfel sprzętowy wybrać?")<br />
[Jak przechowywać bitcoiny?]({{< ref "jak-przechowywac-bitcoiny.md" >}} "Jak przechowywać bitcoiny??")

